<h1>Korzyści płynące z zatrudnienia niepełnosprawnych</h1>
<p dir="ltr">W Polsce wciąż za mało pracodawców zatrudnia osoby niepełnosprawne, wynika to najczęściej ze zwykłej
    ludzkiej ignorancji i utartych w społeczeństwie stereotypów. Tymczasem osoby niepełnosprawne często nie tylko
    efektywniej pracują, ale i z ich zatrudnienia właściciele firm mogą czerpać niepodważalne korzyści.</p>
<img src="images/banner.png" />
<p dir="ltr">Na Zachodzie sytuacja wygląda znacznie lepiej, bo pracę posiada co druga niepełnosprawna osoba, natomiast w
    Polsce na 2,5 mln niepełnosprawnych jest zatrudniona tylko co piąta. Pracodawcy wykazując się zupełnym brakiem
    wyobraźni i elementarnej wiedzy dotyczącej korzyści płynących z zatrudnienia osób niepełnosprawnych, wybierają
    kandydatów z mniejszymi kwalifikacjami, co w przyszłości odbija się na efektywności firmy i jej środkach
    finansowych. Pracownik z niewystarczającymi umiejętnościami blokuje sprawność działania przedsiębiorstwa, dlatego
    też z czasem zostaje zwolniony. A co za tym idzie, proces rekrutacji przedłuża się, a pracodawca ponosi kolejne
    koszty z nim związane. Zamiast tracić tak cenny czas na kolejne bezowocne procesy rekrutacyjne, warto od razu
    przyjąć do pracy profesjonalistę, nawet jeśli jest nim osoba niepełnosprawna. Oto jakie korzyści płyną z
    zatrudnienia niepełnosprawnych:</p>
<ol>
    <li dir="ltr">
        <p dir="ltr">Zwrot kosztów wyposażenia stanowiska pracy – pracodawca, który zatrudnia osobę niepełnosprawną
            przez co najmniej 36 miesięcy (przy wcześniejszym podpisaniu umowy ze starostą, gdyż zwrotowi nie podlegają
            koszty poniesione przed dniem jej zawarcia) może ubiegać się maksymalnie o 15-krotność przeciętnego
            wynagrodzenia.</p>
    </li>
    <li dir="ltr">
        <p dir="ltr">Zwrot kosztów na przystosowanie stanowiska pracy – pracodawca, który zatrudnia osobę
            niepełnosprawną przez co najmniej 36 miesięcy, może otrzymać zwrot kosztów poniesionych na przystosowanie
            tworzonych (stosownie do potrzeb wynikających z ich niepełnosprawności) lub istniejących stanowisk pracy dla
            tych osób. Refundacja dotyczy, na przykład adaptacji pomieszczeń zakładu pracy do potrzeb osób
            niepełnosprawnych oraz zatrudnienia pracownika pomagającego zatrudnionej osobie niepełnosprawnej. Pracodawca
            ubiegający się o wyżej wymienioną refundację musi złożyć wniosek do starosty właściwego ze względu na
            miejsce zatrudnienia osób niepełnosprawnych.</p>
    </li>
    <li dir="ltr">
        <p dir="ltr">Dofinansowanie wynagrodzeń pracowników niepełnosprawnych – przysługuje ono pracodawcy prowadzącemu
            zakład pracy chronionej; pracodawcy zatrudniającemu co najmniej 25 pracowników w przeliczeniu na pełny
            wymiar czasu pracy i osiągającemu wskaźnik zatrudnienia osób niepełnosprawnych w wysokości co najmniej 6
            proc. lub pracodawcy zatrudniającemu mniej niż 25 pracowników. Przy czym nie można mieć zaległych zobowiązań
            wobec Państwowego Funduszu Rehabilitacji Osób Niepełnosprawnych. Właściciele firm otrzymują dofinansowanie
            na pracowników ujętych w ewidencji zatrudnionych osób niepełnosprawnych, którą prowadzi Fundusz,
            wykorzystując numery PESEL i NIP, a także informacje przekazywane drogą elektroniczną do Funduszu oraz na
            osoby niepełnosprawne, które nie mają ustalonego prawa do emerytury. Kwota miesięcznego dofinansowania nie
            powinna przekroczyć miesięcznej pensji pracownika niepełnosprawnego.</p>
    </li>
    <li dir="ltr">
        <p dir="ltr">Refundacja składek ZUS – wystarczy w deklaracji rozliczeniowej składanej do ZUS zaznaczyć
            odpowiedni kod i wpisać kwoty ubezpieczenia osób niepełnosprawnych finansowane przez PFRON lub budżet
            państwa, co odciąża pracodawcę, gdyż sam nie musi już powyższych kwot wpłacać na rzecz ZUS. Dotyczy w równej
            mierze zakładów pracy chronionej jak i pracodawców zatrudniających co najmniej 25 pracowników w przeliczeniu
            na pełny wymiar czasu pracy i osiągających wskaźnik zatrudnienia osób niepełnosprawnych w wysokości co
            najmniej 6 proc.</p>
    </li>
    <li dir="ltr">
        <p dir="ltr">Ulgi we wpłatach na PFRON – pracodawcy, którzy nie osiągają odpowiednich wskaźników zatrudnienia
            osób niepełnosprawnych (co najmniej 6 proc.), muszą dokonywać obowiązkowych wpłat na PFRON. W związku z tym
            pracodawcy zatrudniający więcej niż 6 proc. niepełnosprawnych zostają zwolnieni z tego obowiązku. Natomiast
            zatrudniając osoby ze schorzeniami szczególnie utrudniającymi wykonywanie pracy, można liczyć na obniżenie
            obowiązujących 6 proc. Ponadto jeżeli pracodawcy niespełniający powyższych warunków kupią usługi (z
            wyłączeniem handlu) lub produkty od pracodawcy zatrudniającego co najmniej 25 pracowników, w tym co najmniej
            10 proc. osób ze znacznym lub umiarkowanym stopniem niepełnosprawności, nabywają prawa do obniżenia
            wysokości obowiązkowych wpłat na rzecz Funduszu.</p>
    </li>
    <li dir="ltr">
        <p dir="ltr">Szkolenie osób niepełnosprawnych organizowane przez pracodawcę – na wniosek pracodawcy PFRON może
            zrefundować koszty szkolenia zatrudnionych u pracodawcy osób niepełnosprawnych. Zwrotem kosztów zajmuje się
            starosta na warunkach i w wysokości określonych w umowie zawartej uprzednio z pracodawcą.</p>
    </li>
</ol>
<p dir="ltr">Jak widać intratnych korzyści z zatrudnienia osób niepełnosprawnych jest wiele, wystarczy tylko troszkę
    zorientować się w temacie, by zyskać profesjonalnego pracownika, przyczyniając się tym samym do zharmonizowania
    fluktuacji kadr.</p>