<article>
<h1>Jednolity plik kontrolny - warto wiedzieć</h1>

<p dir="ltr" style="text-align: justify;">Ministerstwo
    Finansów, chcąc uszczelnić polski system podatkowy, wprowadza tzw. <strong>Jednolity Plik Kontrolny</strong>
    (<strong>JPK</strong>). Jaki jest cel wprowadzenia tego typu rozwiązania? Jaka jest struktura <strong>Jednolitego
        Pliku Kontrolnego</strong>? Kto i od kiedy będzie zobligowany do jego przekazania? Wyjaśniamy poniżej.</p>
<h2 dir="ltr" style="text-align: justify;">Czym jest Jednolity Plik Kontrolny?</h2>
<p dir="ltr" style="text-align: justify;"><strong>Jednolity Plik Kontrolny</strong> został wprowadzony art. 193a
    ordynacji podatkowej i dla części podmiotów obowiązuje już od 1 lipca 2016 roku.</p>
<div dir="ltr" style="text-align: justify;">
    <table style="width: 725px; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Art. 193a. § 1. </strong></p>
                <p dir="ltr"><em>W przypadku prowadzenia ksiąg podatkowych przy użyciu programów komputerowych, organ
                    podatkowy może żądać przekazania całości lub części tych ksiąg oraz dowodów księgowych za pomocą
                    środków komunikacji elektronicznej lub na informatycznych nośnikach danych, w postaci elektronicznej
                    odpowiadającej strukturze logicznej, o której mowa w § 2, wskazując rodzaj ksiąg podatkowych oraz
                    okres, którego dotyczą.</em></p>
            </td>
        </tr>
        </tbody>
    </table>
</div>
<p dir="ltr" style="text-align: justify;">Przez <strong>Jednolity Plik Kontrolny</strong> należy rozumieć zatem księgi i
    dokumenty księgowe prowadzone za pomocą programów komputerowych w odpowiednim formacie, przekazywane na żądanie
    organu podatkowego. Niemniej jednak do momentu gdy urząd skarbowy nie poprosi podatnika o przekazanie danych w
    postaci<strong> Jednolitego Pliku Kontrolnego</strong>, podatnik powinien je generować i przechowywać.</p>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Ważne!</strong></p>
                <p dir="ltr">Z obecnego brzmienia przepisów ordynacji podatkowej wynika, iż obowiązek przygotowania
                    ksiąg i dowodów księgowych w postaci <strong>JPK</strong> dotyczy tylko tych podmiotów, które
                    prowadzą poszczególne struktury przy użyciu programu komputerowego. Należy przy tym pamiętać, że za
                    program komputerowy uznaje się zarówno MS Excel, jak i typowe programy przeznaczone do fakturowania,
                    prowadzenia księgowości czy gospodarki magazynowej.</p>
            </td>
        </tr>
        </tbody>
    </table>
</div>
<h2 dir="ltr" style="text-align: justify;">Cel wprowadzenia Jednolitego Pliku Kontrolnego</h2>
<p dir="ltr" style="text-align: justify;">Jak wyjaśnia Ministerstwo Finansów, celem wprowadzenia <strong>Jednolitego
    Pliku Kontrolnego</strong> jest umożliwienie podatnikom przekazywania informacji organom podatkowym w formie
    elektronicznej pozwalającej na skrócenie czasu wykonywanych czynności, zmniejszenie ich uciążliwości, a w efekcie
    ograniczenia ich kosztów.</p>
<p dir="ltr" style="text-align: justify;">Niemniej jednak najistotniejszym celem wprowadzenia <strong>Jednolitego Pliku
    Kontrolnego</strong> jest skrócenie czasu kontroli podatkowej oraz poprawa jej wyników. System ten pozwoli
    urzędnikom przede wszystkim na łatwe zlokalizowanie tzw. <a title="Pusta faktura - uważaj na konsekwencje!"
                                                                href="http://poradnik.wfirma.pl/-pusta-faktura-uwazaj-na-konsekwencje"
                                                                target="_blank" rel="nofollow">pustych faktur</a>.</p>
<p dir="ltr" style="text-align: justify;">W niebudzących wątpliwości przypadkach ta forma udostępniania informacji
    pozwoli odstąpić od kontroli, <strong>JPK</strong> obejmuje bowiem nie tylko rozliczenie podatku od towarów i usług,
    lecz także inne podatki oraz szeroko rozumianą weryfikację ksiąg rachunkowych i ewidencji podatkowych.</p>
<h2 dir="ltr" style="text-align: justify;"><strong>Jednolity Plik Kontrolny - korzyści z wprowadzenia</strong></h2>
<p dir="ltr" style="text-align: justify;">Wprowadzenie <strong>Jednolitego Pliku Kontrolnego</strong> wiąże się z
    korzyściami zarówno po stronie organu podatkowego, jak i samych podatników:</p>
<ul style="text-align: justify;">
    <li dir="ltr">
        <p dir="ltr">odejście od papierowych wydruków</p>
    </li>
    <li dir="ltr">
        <p dir="ltr">dostęp do danych w formacie umożliwiającym szybką analizę</p>
    </li>
    <li dir="ltr">
        <p dir="ltr">automatyzacja</p>
    </li>
    <li dir="ltr">
        <p dir="ltr">ułatwienia dla audytorów (zarówno wewnętrznych, jak i zewnętrznych)</p>
    </li>
    <li dir="ltr">
        <p dir="ltr">szybsza (niż do tej pory) kontrola podatkowa.</p>
    </li>
</ul>
<h2 dir="ltr" style="text-align: justify;">Struktury Jednolitego Pliku Kontrolnego</h2>
<p dir="ltr" style="text-align: justify;">Jak wynika z art. 193a. § 2 ordynacji podatkowej, <strong>Jednolity Plik
    Kontrolny</strong> składa się ze struktur logicznych postaci elektronicznej ksiąg podatkowych oraz dowodów
    księgowych. Aktualnie <strong>JPK</strong> składa się z siedmiu struktur:</p>
<ol style="text-align: justify;">
    <li dir="ltr">
        <p dir="ltr">księgi rachunkowe -<strong> JPK_KR</strong></p>
    </li>
    <li dir="ltr">
        <p dir="ltr">wyciąg bankowy -<strong> JPK_WB</strong></p>
    </li>
    <li dir="ltr">
        <p dir="ltr">magazyn -<strong> JPK_MAG</strong></p>
    </li>
    <li dir="ltr">
        <p dir="ltr">ewidencje zakupu i sprzedaży VAT - <strong>JPK_VAT</strong></p>
    </li>
    <li dir="ltr">
        <p dir="ltr">faktura VAT - <strong>JPK_FA</strong></p>
    </li>
    <li dir="ltr">
        <p dir="ltr">podatkowa księga przychodów i rozchodów (KPiR) - <strong>JPK_PKPIR</strong></p>
    </li>
    <li dir="ltr">
        <p dir="ltr">ewidencja przychodów (ryczałt) - <strong>JPK_EWP</strong></p>
    </li>
</ol>
<p dir="ltr" style="text-align: justify;">Co ważne Ministerstwo Finansów planuje wprowadzenie kolejnych struktur,
    np.<strong> JPK</strong> dla paragonów fiskalnych.</p>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Ważne!</strong></p>
                <p dir="ltr"><strong>JPK_FA</strong> (struktura dotycząca faktur) jest najobszerniejszą pod względem
                    liczby danych merytorycznych spośród wszystkich struktur. Zawiera ich ponad 80. Po wielu
                    konsultacjach dotyczy ona obecnie jedynie faktur sprzedażowych.</p>
            </td>
        </tr>
        </tbody>
    </table>
</div>
<p dir="ltr" style="text-align: justify;">Każda z siedmiu struktur składa się z trzech sekcji:</p>
<ul style="text-align: justify;">
    <li dir="ltr">
        <p dir="ltr"><strong>sekcja nagłówkowa</strong> - są to informacje identyfikujące dany podmiot, związane zarówno
            z <strong>JPK</strong> (data utworzenia pliku, daty określające zakres informacji raportowanych w pliku, cel
            złożenia itd.), jak i z samym podmiotem kontrolowanym (firma, NIP, adres itd.);</p>
    </li>
    <li dir="ltr">
        <p dir="ltr">s<strong>ekcja merytoryczna</strong> - są to informacje dotyczące zdarzeń gospodarczych zależne od
            struktury, której <strong>JPK</strong> dotyczy;</p>
    </li>
    <li dir="ltr">
        <p dir="ltr"><strong>sekcja kontrolna</strong> - zawiera sumy kontrolne pozwalające sprawdzić, czy wszystkie
            informacje zostały prawidłowo odczytane, tj.: ilość raportowanych wierszy, sumy raportowanych kwot.</p>
    </li>
</ul>
<p dir="ltr" style="text-align: justify;">Struktury logiczne postaci elektronicznej ksiąg podatkowych oraz dowodów
    księgowych można pobrać ze strony internetowej Ministerstwa Finansów: <a title="Struktury JPK"
                                                                             href="http://www.mf.gov.pl/kontrola-skarbowa/dzialalnosc/jednolity-plik-kontrolny/-/asset_publisher/2NoO/content/struktury-jpk?redirect=http%3A%2F%2Fwww.mf.gov.pl%2Fkontrola-skarbowa%2Fdzialalnosc%2Fjednolity-plik-kontrolny%3Fp_p_id%3D101_INSTANCE_2NoO%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-2%26p_p_col_count%3D1#p_p_id_101_INSTANCE_2NoO_"
                                                                             target="_blank" rel="nofollow">Struktury
        JPK</a>.</p>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Ważne!</strong></p>
                <p dir="ltr">Jedyną strukturą <strong>JPK</strong> obowiązkowo przekazywaną co miesiąc bezpośrednio do
                    Ministerstwa Finansów jest <strong>JPK_VAT</strong>. Pozostałe struktury przekazuje się do urzędu
                    skarbowego na jego prośbę.</p>
            </td>
        </tr>
        </tbody>
    </table>
</div>
<h2 dir="ltr" style="text-align: justify;"><strong>JPK_KR - księgi rachunkowe</strong></h2>
<p dir="ltr" style="text-align: justify;">Struktura<strong> JPK_KR</strong> zawiera wszystkie istotne dane wynikające z
    ksiąg rachunkowych m.in.:</p>
<ol style="text-align: justify;">
    <li dir="ltr">
        <p dir="ltr"><strong>zestawienia obrotów i sald</strong> - w ramach tej sekcji wymagane są informacje dotyczące:
            kont (typ, zespół itd.), bilansów, obrotów, sald.</p>
    </li>
    <li dir="ltr">
        <p dir="ltr"><strong>dziennika - księgi głównej</strong> - w ramach tej sekcji wykazuje się dane dotyczące
            dowodów księgowych: numer dowodu, rodzaj dowodu, data sprzedaży, data zakupu, data księgowania, informacja o
            osobie odpowiedzialnej za treść zapisu.</p>
    </li>
    <li dir="ltr">
        <p dir="ltr"><strong>zapisy na kontach księgi głównej i ksiąg pomocniczych</strong> - w sekcji tej należy
            wskazać numer zapisu (kodu) na koncie pozwalającym na jego powiązanie z zapisem w dzienniku.</p>
    </li>
</ol>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Ważne!</strong></p>
                <p dir="ltr">Przedsiębiorcy prowadzący uproszczoną księgowość przy wykorzystaniu programów komputerowych
                    nie sporządzają <strong>JPK_KR</strong>.</p>
            </td>
        </tr>
        </tbody>
    </table>
</div>
<p dir="ltr" style="text-align: justify;"><strong><!-- pagebreak --></strong></p>
<h2 dir="ltr" style="text-align: justify;"><strong>JPK_WB - wyciągi bankowe</strong></h2>
<p dir="ltr" style="text-align: justify;">Struktura <strong>JPK_WB</strong> zawiera istotne informacje dotyczące
    wyciągów bankowych używanych w firmie, tj.:</p>
<ul style="text-align: justify;">
    <li dir="ltr">
        <p dir="ltr"><strong>numer IBAN</strong> rachunku, którego wyciąg dotyczy,</p>
    </li>
    <li dir="ltr">
        <p dir="ltr"><strong>salda</strong> - w ramach tej sekcji wymagane są informacje dotyczące salda początkowego i
            końcowego wyciągu bankowego,</p>
    </li>
    <li dir="ltr">
        <p dir="ltr"><strong>wyciąg</strong> - w ramach tej sekcji wymagane są dane dotyczące poszczególnych operacji:
            data operacji, kwota winien, kwota ma, nazwa podmiotu będącego stroną operacji, opis operacji.</p>
    </li>
</ul>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Ważne!</strong></p>
                <p dir="ltr">Prawdopodobnie struktura <strong>JPK_WB</strong> zostanie poszerzona o numer rachunku
                    bankowego podmiotu, na rzecz którego dokonywane są płatności oraz od którego środki wpływają na nasz
                    rachunek bankowy.</p>
            </td>
        </tr>
        </tbody>
    </table>
</div>
<div dir="ltr" style="text-align: justify;"> </div>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Ważne!</strong></p>
                <p dir="ltr">W przypadku podmiotów użytkujących w firmie prywatne rachunki bankowe (chodzi przede
                    wszystkim o jednoosobowe działalności gospodarcze) kwestia przekazywania informacji z wyciągu
                    bankowego nie została doprecyzowana. Dane z prywatnych rachunków używanych również do celów
                    firmowych nie powinny być wymagane, gdyż wyciąg odzwierciedla również transakcje prywatne, a te nie
                    powinny podlegać kontroli. Kwestia ta wymaga doprecyzowania. Może się bowiem okazać, iż
                    przedsiębiorca będzie zobligowany do wyfiltrowania i przekazania informacji jedynie o transakcjach
                    firmowych.</p>
            </td>
        </tr>
        </tbody>
    </table>
</div>
<h2 dir="ltr" style="text-align: justify;"><strong>JPK_MAG - magazyn</strong></h2>
<p dir="ltr" style="text-align: justify;">Struktura <strong>JPK_MAG</strong> dotyczy ruchu towarów, materiałów itd. w
    magazynie. Obejmuje swoim zakresem dokumenty magazynowe:</p>
<ul style="text-align: justify;">
    <li dir="ltr">
        <p dir="ltr"><strong>PZ (przyjęcie zewnętrzne)</strong>, które można podzielić na dwie podsekcje:</p>
    </li>
    <ul>
        <li dir="ltr">
            <p dir="ltr"><strong>PZ wartość</strong> - obejmuje takie dane jak: numer dokumentu, data dokumentu, data
                otrzymania towaru, dostawca, wartość ogólna, numer faktury</p>
        </li>
        <li dir="ltr">
            <p dir="ltr"><strong>PZ wiersze</strong> - obejmuje takie informacje jak: kod towaru, nazwa towaru, ilość,
                jednostka, cena jednostkowa, wartość pozycji</p>
        </li>
    </ul>
    <li dir="ltr">
        <p dir="ltr"><strong>WZ (wydanie zewnętrzne)</strong>, które dzielą się na dwie grupy:</p>
    </li>
    <ul>
        <li dir="ltr">
            <p dir="ltr"><strong>WZ wartość</strong> - numer dokumentu, data dokumentu, data wydania towaru, odbiorca,
                wartość ogólna dokumentu, numer faktury</p>
        </li>
        <li dir="ltr">
            <p dir="ltr"><strong>WZ wiersze</strong> - kod towaru, nazwa towaru, ilość, jednostka, cena jednostkowa,
                wartość pozycji</p>
        </li>
    </ul>
    <li dir="ltr">
        <p dir="ltr"><strong>RW (rozchód wewnętrzny)</strong> i <strong>MM (przesunięcie międzymagazynowe)</strong>, tak
            jak poprzednie sekcje dzieli się na dwie podsekcje:</p>
    </li>
    <ul>
        <li dir="ltr">
            <p dir="ltr"><strong>RW i MM wartość</strong> - numer dokumentu, data dokumentu, wartość ogólna dokumentu,
                data wydania towaru, miejsce wydania, miejsce przeznaczenia</p>
        </li>
        <li dir="ltr">
            <p dir="ltr"><strong>RW i MM wiersze</strong> - kod towaru, nazwa towaru, ilość, jednostka, cena
                jednostkowa, wartość pozycji</p>
        </li>
    </ul>
</ul>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Ważne!</strong></p>
                <p dir="ltr">Obowiązek składania JPK_MAG dotyczy wszystkich podmiotów, które prowadzą gospodarkę
                    magazynową przy użyciu programów komputerowych. Obowiązek ten dotyczy również jednoosobowych
                    działalności, spółek cywilnych itp., które nie są zobligowane przepisami do prowadzenia magazynu, a
                    mimo tego to robią.</p>
            </td>
        </tr>
        </tbody>
    </table>
</div>
<h2 dir="ltr" style="text-align: justify;"><strong>JPK_FA - faktury</strong></h2>
<p dir="ltr" style="text-align: justify;">Struktura<strong> JPK_FA</strong> obejmuje jedynie faktury sprzedaży (w
    rozumieniu ustawy o VAT). W ramach tejże struktury należy wykazać wszystkie te dokumenty, które formalnie spełniają
    wymogi uznania za fakturę (niekoniecznie słowo “faktura” musi znajdować się w nazwie).</p>
<p dir="ltr" style="text-align: justify;">Struktura <strong>JPK_FA</strong> obejmuje takie informacje jak:</p>
<ul style="text-align: justify;">
    <li dir="ltr">
        <p dir="ltr"><strong>stawki podatku</strong> - sekcja ta zawiera wszystkie dane dotyczące stawek podatku VAT
            występujących na fakturach zawartych w rejestrze zakupu i sprzedaży</p>
    </li>
    <li dir="ltr">
        <p dir="ltr"><strong>faktury</strong> - w ramach tej grupy prezentuje się podstawową informację o fakturze przez
            jej odpowiednie oznaczenie:</p>
    </li>
    <ul>
        <li dir="ltr">
            <p dir="ltr">VAT - zwykła faktura</p>
        </li>
        <li dir="ltr">
            <p dir="ltr">KOREKTA - faktura korygująca</p>
        </li>
        <li dir="ltr">
            <p dir="ltr">ZAL - faktura zaliczkowa</p>
        </li>
        <li dir="ltr">
            <p dir="ltr">POZ - pozostałe rodzaje faktur</p>
        </li>
    </ul>
</ul>
<p dir="ltr" style="text-align: justify;">dodatkowo w sekcji tej prezentuje się takie informacje jak np.: data
    wystawienia, numer faktury, dane nabywcy, dane sprzedawcy, kwota podatku, kwota należności ogółem, metoda kasowa
    (tak/nie), odwrotne obciążenie (tak/nie), zwolnione (tak/nie), środki transportu (data dopuszczenia, czas
    użytkowania)</p>
<ul style="text-align: justify;">
    <li dir="ltr">
        <p dir="ltr"><strong>szczegółowe pozycje faktury</strong> - w tej części wykazuje się takie informacje jak:
            numer faktury, nazwa towaru lub usługi, miara dostarczonych towarów lub zakres wykonanych usług
            (opcjonalnie), ilość, cena jednostkowa brutto, wartość sprzedaży brutto</p>
    </li>
</ul>
<div dir="ltr" style="text-align: justify;">
    <table style="border-color: #000000; border-style: solid; width: 100%;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Ważne!</strong></p>
                <p dir="ltr">W pierwotnej wersji <strong>JPK_FA</strong> miał obejmować zarówno faktury sprzedaży, jak i
                    faktury zakupu. Niemniej jednak w komunikacie Ministra Finansów z dnia 28 lipca 2016 r. wskazano, że
                    faktury zakupu nie będą przekazywane w formacie<strong> JPK</strong>.</p>
            </td>
        </tr>
        </tbody>
    </table>
</div>
<h2 dir="ltr" style="text-align: justify;"><strong>JPK_PKPIR - księga przychodów i rozchodów</strong></h2>
<p dir="ltr" style="text-align: justify;">Strukturę JPK_PKPIR są zobligowani sporządzać jedynie ci podatnicy, którzy
    prowadzą KPiR przy użyciu programów komputerowych. Powinna zawierać takie informacje jak:</p>
<p dir="ltr" style="text-align: justify;">#zobacztez#</p>
<ul style="text-align: justify;">
    <li dir="ltr">
        <p dir="ltr"><strong>PKPIR info</strong> - sekcja ta wymaga takich informacji jak: wartość spisu z natury na
            początek i koniec roku, koszty uzyskania przychodu, dochód</p>
    </li>
    <li dir="ltr">
        <p dir="ltr"><strong>PKPIR wiersze</strong> - sekcja ta powinna zawierać dane: liczba porządkowa, data zdarzenia
            gospodarczego, numer dowodu księgowego, dane kontrahenta, opis zdarzenia, przychód, zakupy, wydatki</p>
    </li>
</ul>
<h2 dir="ltr" style="text-align: justify;"><strong>JPK_EWP - ewidencja przychodów</strong></h2>
<p dir="ltr" style="text-align: justify;">Struktura <strong>JPK_EWP</strong> jest przeznaczona dla tych podmiotów, które
    są zobligowane do prowadzenia ewidencji przychodów tzn. podmioty opodatkowane ryczałtem od przychodów
    ewidencjonowanych. Powinna zawierać takie dane jak:</p>
<ul style="text-align: justify;">
    <li dir="ltr">
        <p dir="ltr"><strong>Ewidencja Przychodów (wiersze)</strong> - sekcja ta wymaga takich danych jak: liczba
            porządkowa, data wpisu, data uzyskania przychodu, numer dowodu, kwota przychodu opodatkowanego wg stawek
            (20%, 17%, 8,5%, 5,5%, 3%), kwota przychodu opodatkowana 10% stawką, ogółem przychody</p>
    </li>
</ul>
<p><!-- pagebreak --></p>
<h2 dir="ltr" style="text-align: justify;"><strong>JPK_VAT - ewidencja zakupu i sprzedaży VAT</strong></h2>
<p dir="ltr" style="text-align: justify;">Struktura<strong> JPK_VAT</strong> jest jedną z najważniejszych, jest ona
    bowiem przekazywana bezpośrednio do Ministra Finansów, co wynika z art. 82 par. 1b ordynacji podatkowej.</p>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Art. 82 § 1b. </strong></p>
                <p dir="ltr"><em>Osoby prawne, jednostki organizacyjne niemające osobowości prawnej oraz osoby fizyczne,
                    prowadzące księgi podatkowe przy użyciu programów komputerowych, są obowiązane, bez wezwania organu
                    podatkowego, do przekazywania, za pomocą środków komunikacji elektronicznej, ministrowi właściwemu
                    do spraw finansów publicznych informacji o prowadzonej ewidencji, o której mowa w art. 109 ust. 3
                    ustawy z dnia 11 marca 2004 r. o podatku od towarów i usług, w postaci elektronicznej odpowiadającej
                    strukturze logicznej, o której mowa w art. 193a § 2, na zasadach dotyczących przesyłania ksiąg
                    podatkowych lub ich części określonych w przepisach wydanych na podstawie art. 193a § 3,
                    za </em><em>okresy miesięczne w terminie do 25. dnia miesiąca </em><em>następującego po każdym
                    kolejnym miesiącu, wskazując miesiąc, którego ta informacja dotyczy.</em></p>
            </td>
        </tr>
        </tbody>
    </table>
</div>
<p dir="ltr" style="text-align: justify;">Struktura<strong> JPK_VAT</strong> obejmuje takie sekcje jak np.:</p>
<ul style="text-align: justify;">
    <li dir="ltr">
        <p dir="ltr"><strong>Ewidencja Sprzedaży VAT</strong> - podsekcja ta powinna obejmować takie dane jak: data
            sprzedaży, data wystawienia, numer dokumentu, informacje o nabywcy (firma, adres), sprzedaż opodatkowana
            brutto, sprzedaż opodatkowana VAT 23%, sprzedaż opodatkowana netto 8%, sprzedaż opodatkowana VAT 8%,
            sprzedaż opodatkowana netto 5%, sprzedaż opodatkowana VAT 5%, sprzedaż opodatkowana netto 0%, sprzedaż
            zwolniona, sprzedaż niepodlegająca opodatkowaniu VAT, import, eksport, wewnątrzwspólnotowe nabycie,
            wewnątrzwspólnotowa dostawa towarów, suma VAT</p>
    </li>
    <li dir="ltr">
        <p dir="ltr"><strong>Ewidencja Zakupu VAT</strong> - powinna zawierać: informacje o wystawcy faktury (nazwa,
            adres, NIP itd.), numer faktury, data wpływu faktury, kwota netto przy nabyciu towarów i usług zaliczanych u
            podatnika do środków trwałych, kwota netto przy nabyciu towarów i usług pozostałych, kwota podatku
            naliczonego</p>
    </li>
</ul>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Ważne!</strong></p>
                <p dir="ltr"><strong>JPK_VAT</strong> należy składać za okresy miesięczne do 25. dnia miesiąca
                    następującego po każdym kolejnym miesiącu.</p>
                <p dir="ltr"><strong>JPK_VAT</strong> ma obrazować wszelkie dane wykazane w rejestrach VAT, a w
                    konsekwencji w składanych deklaracjach VAT.</p>
            </td>
        </tr>
        </tbody>
    </table>
</div>
<div dir="ltr" style="text-align: justify;"> </div>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Uwaga!</strong></p>
                <p dir="ltr">Miesięczna wysyłka<strong> JPK_VAT</strong> dotyczy również podatników, którzy rozliczają
                    się kwartalnie.</p>
            </td>
        </tr>
        </tbody>
    </table>
</div>
<h2 dir="ltr" style="text-align: justify;"><strong>Jednolity Plik Kontrolny - podmioty zobowiązane do
    stosowania</strong></h2>
<p dir="ltr" style="text-align: justify;">Jak wynika z obowiązujących przepisów, ustawodawca dzieli podmioty zobowiązane
    do stosowania <strong>Jednolitego Pliku Kontrolnego</strong> na cztery grupy podmiotów:</p>
<ul style="text-align: justify;">
    <li dir="ltr">
        <p dir="ltr">mikroprzedsiębiorcę</p>
    </li>
    <li dir="ltr">
        <p dir="ltr">małego przedsiębiorcę</p>
    </li>
    <li dir="ltr">
        <p dir="ltr">średniego przedsiębiorcę</p>
    </li>
    <li dir="ltr">
        <p dir="ltr">dużego przedsiębiorcę.</p>
    </li>
</ul>
<p dir="ltr" style="text-align: justify;">Definicji tych należy szukać w ustawie o swobodzie działalności gospodarczej.
    Prezentuje je również poniższa tabela.</p>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
            <col width="*"/>
            <col width="*"/>
            <col width="*"/>
            <col width="*"/>
        </colgroup>
        <tbody>
        <tr>
            <td style="border-style: solid; text-align: center;">
                <p dir="ltr"><strong>Podmiot/ Parametr</strong></p>
            </td>
            <td style="border-style: solid; text-align: center;">
                <p dir="ltr"><strong>Mikro-przedsiębiorca</strong></p>
            </td>
            <td style="border-style: solid; text-align: center;">
                <p dir="ltr"><strong>Mały przedsiębiorca</strong></p>
            </td>
            <td style="border-style: solid; text-align: center;">
                <p dir="ltr"><strong>Średni przedsiębiorca</strong></p>
            </td>
            <td style="border-style: solid; text-align: center;">
                <p dir="ltr"><strong>Duży przedsiębiorca</strong></p>
            </td>
        </tr>
        <tr>
            <td style="border-style: solid; text-align: center;">
                <p dir="ltr">Roczna średnia liczba pracowników (w co najmniej jednym z dwóch ostatnich lat
                    obrotowych)</p>
            </td>
            <td style="border-style: solid; text-align: center;">
                <div dir="ltr"> </div>
                <p dir="ltr">od 0 do 9,99*</p>
                <div dir="ltr"> </div>
            </td>
            <td style="border-style: solid; text-align: center;">
                <div dir="ltr"> </div>
                <p dir="ltr">od 10 do 49,99*</p>
            </td>
            <td style="border-style: solid; text-align: center;">
                <div dir="ltr"> </div>
                <p dir="ltr">od 50 do 249,99*</p>
            </td>
            <td style="border-style: solid; text-align: center;">
                <div dir="ltr"> </div>
                <p dir="ltr">równo lub powyżej 250</p>
            </td>
        </tr>
        <tr>
            <td style="border-style: solid; text-align: center;">
                <p dir="ltr">Obroty netto (w co najmniej jednym z dwóch ostatnich lat obrotowych)</p>
            </td>
            <td style="border-style: solid; text-align: center;">
                <div dir="ltr"> </div>
                <p dir="ltr">do 2 mln EURO</p>
                <div dir="ltr"> </div>
            </td>
            <td style="border-style: solid; text-align: center;">
                <div dir="ltr"> </div>
                <p dir="ltr">do 10 mln EURO</p>
            </td>
            <td style="border-style: solid; text-align: center;">
                <div dir="ltr"> do 50 mln EURO</div>
            </td>
            <td style="border-style: solid; text-align: center;">
                <div dir="ltr"> </div>
                <p dir="ltr">powyżej 50 mln EURO</p>
            </td>
        </tr>
        </tbody>
    </table>
</div>
<p dir="ltr" style="text-align: justify;">* średnioroczne zatrudnienie przeliczane jest na etaty stąd wartości mogą
    wyjść liczbą ułamkową</p>
<p dir="ltr" style="text-align: justify;">Aby zatem należeć do grupy mikroprzedsiębiorców (obowiązek JPK_VAT od stycznia
    2018) należy spełnić w co najmniej jednym z dwóch ostatnich lat łącznie dwa warunki: zatrudniać średnio rocznie
    poniżej 10 osób i osiągać obroty nie wyższe niż 2 mln euro. Przekroczenie jednego z nich powoduje, że podatnik
    kwalifikowany jest jako mały czy średni przedsiębiorca (obowiązek JPK_VAT od stycznia 2017). Zatem podatnik,
    który<strong> zatrudniał średnio rocznie równo lub więcej niż 10 pracowników</strong> nawet jeżeli nie przekroczył
    obrotów 2 mln EURO będzie kwalifikowany już do grupy <strong>Małych Przedsiębiorców</strong>.</p>
<p dir="ltr" style="text-align: justify;">Jak stanowi art. 109 ust. 1 ustawy o swobodzie działalności gospodarczej,
    średnioroczne zatrudnienie określa się w przeliczeniu na pełne etaty.</p>
<p dir="ltr" style="text-align: justify;">Przy obliczaniu średniorocznego zatrudnienia nie uwzględnia się pracowników
    przebywających na urlopach macierzyńskich, urlopach na warunkach urlopu macierzyńskiego, urlopach ojcowskich,
    urlopach rodzicielskich i urlopach wychowawczych, a także zatrudnionych w celu przygotowania zawodowego.</p>
<p dir="ltr" style="text-align: justify;">W przypadku przedsiębiorcy działającego krócej niż rok, jego przewidywany
    obrót netto ze sprzedaży towarów, wyrobów i usług oraz operacji finansowych, a także średnioroczne zatrudnienie
    oszacowuje się na podstawie danych za ostatni okres, udokumentowany przez przedsiębiorcę.</p>
<p dir="ltr" style="text-align: justify;">Obroty netto, o których mowa w powyższej tabeli, przelicza się na PLN po
    średnim kursie NBP ogłoszonym w ostatnim dniu roku obrotowego wybranego do określenia statusu przedsiębiorcy.</p>
<p dir="ltr" style="text-align: justify;">Mikro, mali i średni przedsiębiorcy będą zobowiązani do przekazywania <strong>Jednolitego
    Pliku Kontrolnego</strong> na żądanie organów podatkowych i organów kontroli skarbowej co do zasady od 1 lipca 2018
    roku.</p>
<p dir="ltr" style="text-align: justify;">Jednak uwaga na wyjątek dotyczący <strong>JPK_VAT</strong>, czyli <strong>Jednolitego
    Pliku Kontrolnego</strong> obejmującego ewidencję zakupów i sprzedaży VAT - tu ustalono inne terminy wdrożenia.</p>
<h2 dir="ltr" style="text-align: justify;"><strong>Jednolity Plik Kontrolny - ważne terminy</strong></h2>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
            <col width="*"/>
            <col width="*"/>
            <col width="*"/>
            <col width="*"/>
        </colgroup>
        <tbody>
        <tr>
            <td style="border-style: solid; text-align: center;">
                <p dir="ltr"><strong>Struktura JPK</strong></p>
            </td>
            <td style="border-style: solid; text-align: center;">
                <p dir="ltr"><strong>Mikro-przedsiębiorca</strong></p>
            </td>
            <td style="border-style: solid; text-align: center;">
                <p dir="ltr"><strong>Mały przedsiębiorca</strong></p>
            </td>
            <td style="border-style: solid; text-align: center;">
                <p dir="ltr"><strong>Średni przedsiębiorca</strong></p>
            </td>
            <td style="border-style: solid; text-align: center;">
                <p dir="ltr"><strong>Duży przedsiębiorca</strong></p>
            </td>
        </tr>
        <tr>
            <td style="border-style: solid; text-align: center;">
                <p dir="ltr"><strong>JPK_KR</strong></p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2016</p>
            </td>
        </tr>
        <tr>
            <td style="border-style: solid; text-align: center;">
                <p dir="ltr"><strong>JPK_WB</strong></p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2016</p>
            </td>
        </tr>
        <tr>
            <td style="border-style: solid; text-align: center;">
                <p dir="ltr"><strong>JPK_MAG</strong></p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2016</p>
            </td>
        </tr>
        <tr>
            <td style="border-style: solid; text-align: center;">
                <p dir="ltr"><strong>JPK_VAT</strong></p>
            </td>
            <td style="border-style: solid; text-align: center;">
                <p dir="ltr">1 stycznia 2018</p>
            </td>
            <td style="border-style: solid; text-align: center;">
                <p dir="ltr">1 stycznia 2017</p>
            </td>
            <td style="border-style: solid; text-align: center;">
                <p dir="ltr">1 stycznia 2017</p>
            </td>
            <td style="border-style: solid; text-align: center;">
                <p dir="ltr">1 lipca 2016</p>
            </td>
        </tr>
        <tr>
            <td style="border-style: solid; text-align: center;">
                <p dir="ltr"><strong>JPK_FA</strong></p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2016</p>
            </td>
        </tr>
        <tr>
            <td style="border-style: solid; text-align: center;">
                <p dir="ltr"><strong>JPK_PKPIR</strong></p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2016</p>
            </td>
        </tr>
        <tr>
            <td style="border-style: solid; text-align: center;">
                <p dir="ltr"><strong>JPK_EWP</strong></p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2018</p>
            </td>
            <td style="border-style: solid; text-align: center;">
                <p dir="ltr">1 lipca 2016</p>
            </td>
        </tr>
        </tbody>
    </table>
</div>
<p dir="ltr" style="text-align: justify;">Co ważne na podstawie interpretacji ogólnej Ministra Finansów z dnia 20
    czerwca 2016 roku obowiązek przekazywania danych w ramach<strong> Jednolitego Pliku Kontrolnego</strong> dla
    podmiotów niebędących przedsiębiorcami występuje w takich samych terminach jak dla przedsiębiorców (tabela powyżej),
    z uwzględnieniem zatrudnienia oraz obrotu lub sumy aktywów i limitów przewidzianych w ustawie o swobodzie
    działalności gospodarczej.</p>
<p dir="ltr" style="text-align: justify;"><!-- pagebreak --></p>
<h2 dir="ltr" style="text-align: justify;"><strong>Wymagania techniczne dla JPK</strong></h2>
<p dir="ltr" style="text-align: justify;">Dane w formie <strong>Jednolitego Pliku Kontrolnego</strong> mogą być
    przesyłane za pomocą strony: <a title="Dokumenty środowisko produkcyjne"
                                    href="https://e-dokumenty.mf.gov.pl/index.html" target="_blank" rel="nofollow">https://e-dokumenty.mf.gov.pl/index.html</a>.
    Co ważne księgi obligatoryjnie muszą być opatrzone kwalifikowanym podpisem elektronicznym.</p>
<p dir="ltr" style="text-align: justify;">Po prawidłowym przesłaniu struktury należy pobrać UPO, które:</p>
<ul style="text-align: justify;">
    <li dir="ltr">
        <p dir="ltr">zapewnia integralność przekazanych ksiąg</p>
    </li>
    <li dir="ltr">
        <p dir="ltr">zawiera datę i godzinę przekazania ksiąg</p>
    </li>
    <li dir="ltr">
        <p dir="ltr">stanowi dowód doręczenia dokumentu</p>
    </li>
</ul>
<p dir="ltr" style="text-align: justify;">Ministerstwo Finansów udostępnia aplikację <a
        title="Aplikacja kliencka do wysyłania plików JPK"
        href="http://www.mf.gov.pl/kontrola-skarbowa/dzialalnosc/jednolity-plik-kontrolny/-/asset_publisher/2NoO/content/aplikacja-kliencka-do-wysylania-plikow-jpk"
        target="_blank" rel="nofollow">KLIENT JPK</a>, która pozwala na:</p>
<ul style="text-align: justify;">
    <li dir="ltr">
        <p dir="ltr">wysyłanie utworzonego wcześniej pliku<strong> JPK_VAT</strong> do Ministra Finansów</p>
    </li>
    <li dir="ltr">
        <p dir="ltr">utworzenie pliku <strong>JPK</strong> po importowaniu danych z pliku CSV i następnie przesłanie go
            do Ministra Finansów</p>
    </li>
</ul>
<p dir="ltr" style="text-align: justify;">Co ważne <strong>JPK</strong> do urzędu skarbowego, jak wynika z ordynacji
    podatkowej, mogą być przekazywane za pomocą środków komunikacji elektronicznej lub za pomocą informatycznych
    nośników danych (płyta DVD, pendrive itd.), jednak dotyczy to wszystkich struktur poza <strong>JPK_VAT</strong>,
    którą obligatoryjnie należy wysyłać co miesiąc za pośrednictwem komunikacji wyłącznie w pełni elektronicznej,
    podobnie jak e-deklaracje.</p>
<p dir="ltr" style="text-align: justify;">W przypadku informatycznych nośników danych należy pamiętać, że obowiązkowo
    muszą być:</p>
<ul style="text-align: justify;">
    <li dir="ltr">
        <p dir="ltr">oznakowane w sposób pozwalający na jednoznaczną identyfikację nośnika,</p>
    </li>
    <li dir="ltr">
        <p dir="ltr">przystosowane do przenoszenia pomiędzy powszechnie dostępnymi urządzeniami odczytującymi,</p>
    </li>
    <li dir="ltr">
        <p dir="ltr">dostosowane do przechowywania w temperaturze 18–22oC przy wilgotności względnej 40–50%.</p>
    </li>
</ul>
<p dir="ltr" style="text-align: justify;">Informatyczne nośniki danych powinny zapewniać możliwość wiernego odczytywania
    danych w urządzeniach produkowanych przez różnych producentów, właściwych dla danego typu nośnika.</p>
<p dir="ltr" style="text-align: justify;">Powyższe wynika z Rozporządzenia Ministra Finansów z dnia 24 czerwca 2016 roku
    w sprawie sposobu przesyłania za pomocą środków komunikacji elektronicznej ksiąg podatkowych oraz wymagań
    technicznych dla informatycznych nośników danych, na których te księgi mogą być zapisane i przekazywane.</p>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Ważne!</strong></p>
                <p dir="ltr">W obowiązującym brzmieniu przepisy nie regulują kwestii szyfrowania danych przekazywanych
                    do urzędu skarbowego.</p>
                <p dir="ltr">Dane przekazywane w formie<strong> JPK</strong> są objęte tzw. tajemnicą skarbową.</p>
            </td>
        </tr>
        </tbody>
    </table>
</div>
<p dir="ltr" style="text-align: justify;">#banner-621#</p>
<h2 dir="ltr" style="text-align: justify;">JPK a sankcje</h2>
<p dir="ltr" style="text-align: justify;">Ustawodawca nie przewidział oddzielnych sankcji dla podmiotów odmawiających
    przekazania danych w formacie <strong>JPK</strong> (mimo takiego obowiązku). Niemniej jednak nie oznacza to, że kar
    w tym przypadku nie będzie. Podmioty te powinny liczyć się z karami wynikającymi z kodeksu karnego skarbowego oraz
    ordynacji podatkowej.</p>
<p dir="ltr" style="text-align: justify;">Podstawowa kara, z jaką mogą się spotkać podmioty odmawiające przekazania
    danych w formie <strong>JPK</strong> to kara porządkowa wynikająca z art. 262 ordynacji podatkowej.</p>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Art. 262. § 1. </strong><em>Strona, pełnomocnik strony, świadek lub biegły, którzy
                    mimo prawidłowego wezwania organu podatkowego:</em></p>
                <p dir="ltr"><em>1) nie stawili się osobiście bez uzasadnionej przyczyny, mimo że byli do tego
                    zobowiązani, lub</em></p>
                <p dir="ltr"><em>2) bezzasadnie odmówili lub nie dokonali w terminie wyznaczonym w wezwaniu złożenia
                    wyjaśnień, zeznań, wydania opinii, okazania przedmiotu oględzin, przedłożenia tłumaczenia
                    dokumentacji obcojęzycznej lub udziału w innej czynności, lub</em></p>
                <p dir="ltr"><em>2a) bezzasadnie odmówili okazania lub nie przedstawili w wyznaczonym terminie
                    dokumentów, których obowiązek posiadania wynika z przepisów prawa, ksiąg podatkowych, dowodów
                    księgowych będących podstawą zapisów w tych księgach, lub</em></p>
                <p dir="ltr"><em>3) bez zezwolenia tego organu opuścili miejsce przeprowadzenia czynności przed jej
                    zakończeniem,</em></p>
                <p dir="ltr"><em>- mogą zostać ukarani karą porządkową do 2.800 zł (wartość kary zarówno w 2016 jak i
                    2017 roku).</em></p>
            </td>
        </tr>
        </tbody>
    </table>
</div>
<p dir="ltr" style="text-align: justify;">Nieprzekazanie <strong>JPK</strong> w oczach organu skarbowego może zostać
    odebrane jako udaremnienie lub utrudnianie wykonania czynności służbowej w trakcie czynności sprawdzających,
    kontroli podatkowej lub kontroli skarbowej. Wówczas należy liczyć się z karą grzywny, która wynika z art. 83 kodeksu
    karnego skarbowego. Maksymalna wysokość grzywny za przestępstwo skarbowe w 2016 roku wynieść może nawet 17,7 mln zł.
</p>
<div dir="ltr" style="text-align: justify;">
    <table style="width: 100%; border-color: #000000; border-style: solid;" border="1" cellpadding="10">
        <colgroup>
            <col width="*"/>
        </colgroup>
        <tbody>
        <tr>
            <td style="border-style: solid;">
                <p dir="ltr"><strong>Art. 83. § 1. </strong></p>
                <p dir="ltr"><em>Kto osobie uprawnionej do przeprowadzenia czynności sprawdzających, kontroli
                    podatkowej, kontroli skarbowej lub czynności kontrolnych w zakresie szczególnego nadzoru podatkowego
                    udaremnia lub utrudnia wykonanie czynności służbowej, w szczególności kto wbrew żądaniu tej osoby
                    nie okazuje księgi lub innego dokumentu dotyczącego prowadzonej działalności gospodarczej lub księgę
                    lub inny dokument niszczy, uszkadza, czyni bezużytecznymi, ukrywa lub usuwa, podlega karze grzywny
                    do 720 stawek dziennych.</em></p>
            </td>
        </tr>
        </tbody>
    </table>
</div>
<h2 dir="ltr" style="text-align: justify;">Jednolity Plik Kontrolny a narzędzia do prowadzenia księgowości</h2>
<p dir="ltr" style="text-align: justify;">Przedsiębiorcy z sektora MŚP oraz mikroprzedsiębiorcy powinni już teraz, przed
    wdrożeniem obowiązku sporządzania<strong> Jednolitego Pliku Kontrolnego</strong>, zadbać o odpowiedni program do
    prowadzenia księgowości, który pozwoli im na odpowiednie przygotowanie i przesyłanie <strong>JPK</strong>. Jest to
    bardzo istotne - skończy się wówczas era prowadzenia księgowości na kolanie, w arkuszach kalkulacyjnych lub przy
    użyciu nie do końca profesjonalnych programów księgowych. Warto podkreślić, iż system do księgowości online
    wfirma.pl, nad którego rozwojem czuwa grono specjalistów księgowych oraz prawników, będzie dostosowany do zmian w
    zakresie<strong> Jednolitego Pliku Kontrolnego.</strong></p>
<p dir="ltr" style="text-align: justify;">#polecamy#</p>
<p> </p>
</article>